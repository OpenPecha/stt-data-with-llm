{
    "0": {
        "full_audio_id": "STT_NW0802",
        "sr_no": 2,
        "audio_url": "https://www.rfa.org/tibetan/sargyur/golok-china-religious-restriction-08202024054225.html/@@stream",
        "reference_transcript": "ཕྱི་ལོ་ ༢༠༢༤ ཟླ་ ༨ ནང་རྒྱ་ནག་གཞུང་གིས་མཚོ་སྔོན་ཞིང་ཆེན་མགོ་ལོག་ཁུལ་བཙུགས་ནས་ལོ་འཁོར་ ༧༠ འཁོར་བའི་མཛད་སྒོ་འཚོགས་ཡོད་པ་བཞིན། ཕྱི་ཟླ་ ༨ པའི་ནང་རྒྱ་ནག་གཞུང་གིས་མགོ་ལོག་ཁུལ་མངའ་ཁུལ་གྱི་ས་གནས་གང་སར་དམ་དྲག་ཤུགས་ཆེར་བྱས་ཡོད་པ་དང་། ལྷག་པར་དུ་དགོན་སྡེ་ཁག་ཏུ་ཆོས་ཕྱོགས་ཀྱི་བྱེད་སྒོ་ལ་དམ་དྲག་དང་བདེ་འཇགས་ཆེད་ཡིན་སྐོར་བརྗོད་ནས། དགོན་པའི་འདུ་ཁང་དང་གྲྭ་ཤག་ཁག་ཏུ་སྲིད་གཞུང་གི་ལས་བྱེད་གང་བྱུང་ཡོང་སྟེ་སྔོགས་བཤེར་དང་། ས་གནས་ཁག་ཏུ་དར་ལྕོགས་འཐེན་པ་དང་ཆོས་ལུགས་ཀྱི་མཚོན་རྟགས་རིགས་གཙང་བཟོ་བྱེད་བཞིན་པ། དགོན་པ་དང་མི་མང་གི་ཆོས་ཕྱོགས་ཀྱི་བྱེད་སྒོར་དོ་དམ་སྟངས་འཛིན་སྔར་ལྷག་བྱེད་བཞིན་ཡོད་པ། བོད་ནང་གི་འབྲེལ་ཡོད་བོད་མི་གཉིས་ནས་འདི་ག་ཨེ་ཤེ་ཡ་རང་དབང་རླུང་འཕྲིན་ཁང་ལ་འགྲེལ་བརྗོད་གནང་བྱུང་།\nགོང་ཞུས་འབྲེལ་ཡོད་བོད་མི་ཞིག་ནས་ཉེ་སྔོན་མགོ་ལོག་རྨ་ཆེན་རྫོང་ཁོངས་སུ་ཡོད་པའི་རཱ་རྒྱ་གངས་ལྗོངས་ཤེས་རིག་ནོར་བུའི་གླིང་སློབ་གྲྭ་གཏོར་བཤིག་དང་འབྲེལ། རྨ་ཆེན་རྫོང་གི་མི་མང་དང་དགོན་སྡེ་ཁག་ཏུ་ཚོགས་འདུ་འདྲ་མིན་ཚོགས་ནས། རྒྱ་ནག་དམར་ཤོག་ཚོགས་པའི་ཆབ་སྲིད་སློབ་གསོ་སྤྲད་པ་དང་། དགོན་པའི་ནང་དུ་ཆབ་སྲིད་ཀྱི་ཉེན་ཁ་ཡོད་པའི་ཅ་དངོས་ཉར་ཚགས་མི་ཆོག་སྐོར་བརྗོད་ནས་འདུ་ཁང་དང་གྲྭ་ཤག་རེ་རེ་བཞིན་སྔོགས་བཤེར་དང་། དེ་བཞིན་མགོ་ལོག་པདྨ་རྫོང་སོགས་ནས་གྲོང་ཚོ་ཁག་ཏུ་ཉུལ་ཞིབ་ཀྱིས། ཡུལ་མི་ཚོའི་ཁྱིམ་ཚང་གི་སྒོ་ཁར་འཐེན་པའི་དར་ལྕོགས་དང་། ཡུལ་དེར་མི་འདས་གྲོངས་ཕྱིན་ཚེ་དར་ལྕོགས་འཐེན་སྲོལ་ཡོད་པ་སོགས་ཀྱི་ཆོས་ལུགས་ཆོ་ག་གཉེར་མི་ཆོག་པའི་དམ་དྲག་ཤུགས་ཆེར་བྱེད་བཞིན་ཡོད་སྐོར་འགྲེལ་བརྗོད་གནང་བྱུང་།\nསྤྱིར་རྒྱ་ནག་གཞུང་གིས་འདི་ལོའི་ཟླ་ ༧ པའི་ནང་རྒྱ་ནག་གཞུང་གི་འབྲེལ་ཡོད་མི་སྣ་ཚོས་བོད་མདོ་སྨད་རྔ་པ་རྫོང་གི་ཡུལ་ཚོ་དང་གྲོང་སྡེ་ཁག་ཏུ་ཉུལ་ཞིབ་ཀྱིས། སྡོད་ཁང་གི་ཕྱི་ཕྱོགས་སུ་ཆོས་ལུགས་ཀྱི་མཚོན་རྟགས་ཡོད་པའི་ཅ་དངོས་རིགས་གང་ཡང་བཞག་མི་ཆོག་པའི་བཙན་ཐབས་སྣ་ཚོགས་བྱས་ཡོད་པ་རེད་ལ། ཡང་འབྲེལ་ཡོད་བོད་མི་གཞན་དེས་མགོ་ལོག་དར་ལོག་རྫོང་ཁོངས་སུ་བོད་མི་ཏང་ཡོན་ལས་བྱེད་ཚོ་ཆོས་ལུགས་བྱེད་སྒོར་ཞུགས་མི་ཆོག་པ་དང་། ལུས་ལ་ཆོས་ལུགས་ཀྱི་མཚོན་རྟགས་དང་དགོན་པ་ཁག་ཏུ་གནས་མཇལ་ལ་རྩ་ནས་འགྲོ་མི་ཆོག་པའི་དམ་དྲག་དང་། ས་གནས་ཁག་ཏུ་ཁྲིམས་ལུགས་སློབ་གསོ་ཞེས་མི་མང་བསྡུ་བསྐོངས་ཀྱིས་རྒྱ་ནག་གཅིག་གྱུར་དང་། རྒྱ་ནག་དམར་ཤོག་ཚོགས་པར་དགའ་ཞེན་དགོས་པ་དྲིལ་བསྒྲགས་བྱེད་བཞིན་ཡོད་པ་འགྲེལ་བརྗོད་གནང་གི་འདུག\nརྒྱ་ནག་གཞུང་འབྲེལ་གསར་ལམ་ཁག་ཏུ་མགོ་ལོག་རྨ་ཆེན་རྫོང་དུ། འཐབ་ཕྱོགས་གཅིག་གྱུར་ལས་དོན་དང་འབྲེལ་ཡོད་ལས་བྱེད་དགོན་པ་ཁག་ཏུ་ཉུལ་ཞིབ་ཀྱིས། ཆོས་ཕྱོགས་ལས་དོན་གྱི་བདེ་འཇགས་ཉེན་ཁ་ལ་ཞིབ་ཚགས་ཀྱིས་ལྟ་ཞིབ་བྱས་ཏེ་རྫོང་ཡོངས་སུ་ཆོས་ཕྱོགས་ཀྱི་བདེ་འཇགས་ཉེན་ཁ་མི་ཡོང་བའི་འགན་ལེན་ཆེད་ཞིབ་བཤེར་དང་། མ་འོངས་པར་མུ་མཐུད་ཆོས་ལུགས་བྱེད་སྒོ་དང་དགོན་སྡེའི་དོ་དམ་ཐད་ཤུགས་སྣོན་བྱ་རྒྱུ་ཡིན་སྐོར་བཀོད་འདུག་ལ། དེ་བཞིན་གནས་ཚུལ་གཞན་ཁག་ཏུ་མགོ་ལོག་ཁུལ་འབྲིང་རིམ་མི་དམངས་ཁྲིམས་ཁང་གིས། དབྱར་ཁ་དང་བསྟུན་མི་མང་འདུ་སྡོད་ཁུལ་དུ་སྐོར་སྐྱོད་ཀྱིས་ཁྲིམས་འགལ་གྱི་གྱོད་དོན་སྐོར་གནས་ཚུལ་བསྡུ་ལེན་དང་། དམར་ཤོག་ཚོགས་པའི་དྲིལ་བསྒྲགས་སློབ་གསོ་སྤེལ་བཞིན་པའི་གནས་ཚུལ་སོགས་བཀོད་འདུག\nའདས་པའི་ལོ་ཤས་ནས་བཟུང་རྒྱ་ནག་གཞུང་གིས་བོད་ནང་གི་དགོན་སྡེ་ཁག་ཏུ། ནང་བསྟན་རྒྱ་སྒྱུར་གྱི་ལས་འགུལ་འོག་དམ་དྲག་ཤུགས་ཆེར་བྱེད་བཞིན་པོ་ལྟར། འདི་ལོའི་ཕྱི་ཟླ་ ༥ པའི་ནང་དགོན་པའི་དགེ་འདུན་པར་དོ་དམ་ཤུགས་སྣོན་ཞེས། དགོན་སྡེ་ཁག་ཏུ་དྲ་ལམ་བདེ་འཇགས་ཐད་གཟབ་ནན་བྱས་ཏེ། རྒྱ་ནག་གཞུང་གི་ཆབ་སྲིད་དང་འགལ་བའི་སྐད་ཆ་མི་བཤད་པ་དང་། ཡི་གེ་མི་བསྐུར་བ། མི་རིགས་མཐུན་སྒྲིལ་གྱི་ཕྱོགས་ལ་གནོད་འཚེ་གཏོང་བའི་སྐད་ཆ་དང་ཡི་གེ་སྐུར་མི་ཆོག་པ་སོགས་ཀྱི་དམ་དྲག་དང་། དཔལ་ཡུལ་དར་ཐང་དགོན་ཆེན་གྱི་དགེ་འདུན་པ་རྒྱལ་བ་ལགས་ནས། སྤྱི་ཚོགས་དྲ་ལམ་དུ་མཆན་ཞིག་བྲིས་པ་ཆབ་སྲིད་དང་འགལ་ཡོད་སྐོར་བརྗོད་ནས་འཛིན་བཟུང་གིས་གར་སོང་ཆ་མེད་དུ་གྱུར་བ་སོགས་ཀྱི་གནས་ཚུལ་བྱུང་ཡོད་པ་རེད།\nགསར་འགོད་པ། བདེ་སྐྱིད་ཀུན་སྒྲོལ།\nདྲྭ་ཐོག་སྤེལ་མཁན། བདེ་སྐྱིད་ཀུན་སྒྲོལ།",
        "speaker_name": "བདེ་སྐྱིད་ཀུན་སྒྲོལ།",
        "speaker_gender": "",
        "news_channel": "RFA",
        "publishing_year": "2024.08.20"
    },
    "1": {
        "full_audio_id": "STT_NW0805",
        "sr_no": 5,
        "audio_url": "https://www.rfa.org/tibetan/sargyur/vpn-china-restriction-08152024081404.html/@@stream",
        "reference_transcript": "ཕྱི་ལོ་ ༢༠༢༤ ཟླ་ ༧ ཟླ་མཇུག་ཙམ་ལ་རྒྱ་ནག་གཞུང་གིས་བསྐྱར་དུ་རྒྱ་ནག་རྒྱལ་ཡོངས་སུ་མི་མང་ཐོག་སྟངས་འཛིན་ཤུགས་ཆེ་རུ་གཏོང་ཐབས་སུ། སྤྱི་ཚོགས་དྲ་ལམ་སྒོ་འབྱེད་ཆེད་མི་སྒེར་གྱི་ཞིབ་ཕྲའི་གནས་ཚུལ་མཁོ་སྤྲོད་བྱེད་དགོས་པའི་སྲིད་བྱུས་ཤིག་གསལ་བསྒྲགས་བྱས་ཡོད་ན་ཡང་། ཕྱི་ཟླ་ ༨ ཟླ་འགོ་ནས་བཟུང་བོད་ཀྱི་རྒྱལ་ས་ལྷ་ས་གཙོས་བོད་ནང་གི་ས་ཁུལ་མང་དག་ཅིག་ཏུ་སྤྱི་ཚོགས་དྲ་ལམ་ཐོག་སྟངས་འཛིན་གྱི་བྱ་ཐབས་ལག་བསྟར་བྱེད་བཞིན་ཡོད་པ་དང་།   བོད་ཀྱི་རྒྱལ་ས་ལྷ་ས་སོགས་སུ་སྤྱི་ཚོགས་དྲ་ལམ་ནང་གཞུང་གི་བཀོད་ཁྱབ་བཞིན་ཐོ་འགོད་མ་བྱས་ཚེ་གཞུང་ངོས་ནས་འབོད་འགུག་གིས་བསྐྱར་དུ་ཐོ་འགོད་དང་འབྲེལ་ཁ་པར་ལ་ཞིབ་བཤེར་བྱེད་ཀྱི་ཡོད་ཅིང་།  དམིགས་བཀར་དེ་སྔ་ (VPN) དྲ་ལམ་བརྒྱུད་གཞུང་ཕྱོགས་ཀྱི་བཀག་འགོག་ལས་གཡོལ་ཏེ་བོད་ནང་ནས་འཛུལ་མི་ཐུབ་པའི་དྲ་ཚིགས་ཁ་ཕྱེ་ཡོད་མེད་དང་།  ཕྱི་ཕྱོགས་སུ་འབྲེལ་བ་བྱས་ཡོད་མེད་སོགས་འདྲི་རྩད་བྱེད་བཞིན་ཡོད་པའི་སྐོར་བོད་ནང་གི་འབྲེལ་ཡོད་བོད་མི་གཉིས་ཀྱིས་འདི་ག་ཨེ་ཤེ་ཡ་རང་དབང་རླུང་འཕྲིན་ཁང་ལ་འགྲེལ་བརྗོད་གནང་བྱུང་།\nརྒྱ་ནག་གཞུང་འབྲེལ་གྱིས་གསལ་བསྒྲགས་བཏང་བའི་ནང་རྒྱ་ནག་གི་སྤྱི་འབངས་སྒེར་གྱི་གནས་ཚུལ་སྲུང་སྐྱོབ་དང་དྲ་རྒྱའི་སྤྱི་ཚོགས་ཀྱི་དོ་དམ་ཚད་ལྡན་ཡོང་ཆེད་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་གློག་འཕྲིན་དྲ་བའི་གཡོ་སྒྱུ་འགོག་ཐབས་ཀྱི་ཁྲིམས་ལུགས་སྒྲིག་གཞི་ཁག་གཞིར་བཟུང་སྟེ་མི་མང་བདེ་འཇགས་ལས་ཁུངས་དང་། རྒྱལ་ཡོངས་དྲ་བའི་བརྡ་འཕྲིན་ལས་ཁུངས་སོགས་ཀྱིས་མཉམ་འབྲེལ་ངང་ལས་གཞི་དེ་སྤེལ་རྒྱུ་ཡིན་པས་མི་མང་ངོས་ནས་དེར་བསམ་ཚུལ་བཤད་དབང་ཡོད་པ་སོགས་བསྒྲགས་ཡོད་ན་ཡང་འབྲེལ་ཡོད་གཞན་དེས་བོད་མི་ཚོར་བསམ་ཚུལ་ཞིག་བཤད་ས་གནའ་ནས་ད་བར་ཡོད་མ་མྱོང་ལ།   ད་རེས་ཡིན་ན་ཡང་བསམ་ཚུལ་བཤད་ཆོག་པ་ཞིག་རྩ་བ་ནས་མ་བྱུང་པར་གཞུང་གིས་ལག་བསྟར་བྱེད་བཞིན་འདུག   དེ་སྔ་ཐོབ་ཐང་ལག་འཁྱེར་མེད་པར་ཁ་པར་ཨང་གྲངས་བརྒྱུད་སྤྱི་ཚོགས་དྲ་ལམ་ཁག་ལ་ཐོ་འགོད་བྱེད་ཐུབ་པ་དང་།  ཐོབ་ཐང་ལག་འཁྱེར་དང་སྦྲེལ་དགོས་པའི་ཆ་རྐྱེན་འདོན་བཞིན་ཡོད་ཀྱང་མ་མཐུད་ན་ཡང་ལས་ཀ་མང་པོ་ཞིག་བྱེད་ཐུབ་ཀྱི་ཡོད་པ་དང་།  ཐེངས་འདིར་དེ་སྔ་དང་མི་འདྲ་བར་གློག་རྡུལ་ལག་འཁྱེར་དང་མཉམ་དུ་སྦྲེལ་ནས་ཐོ་འགོད་བྱས་པ་ཞིག་ཆགས་ཡོད་སྐོར་འགྲེལ་བརྗོད་གནང་བྱུང་།\nགནས་ཚུལ་འགྲེལ་བརྗོད་པ་གཅིག་གིས་གསུངས་དོན། སྤྱི་ཚོགས་དྲ་ལམ་བེད་སྤྱོད་བྱེད་པར་བསྐྱར་དུ་ཐོ་འགོད་ཞིབ་བཤེར་ངེས་པར་དུ་བྱེད་དགོས་འདུག་ལ།  དེ་ནི་མི་སྒེར་གྱི་ཁ་པར་དང་སྤྱི་འབངས་ཀྱི་ཐོབ་ཐང་ལག་འཁྱེར་སོགས་དང་འབྲེལ་མཐུད་བྱས་ཏེ་གཞུང་གི་སྟངས་འཛིན་འོག་ཡོད་པའི་སྟབས་བདེའི་གསང་བའི་ཨང་གྲངས་ཤིག་མཁོ་སྤྲོད་བྱས་པ་དང་།   དེ་ནས་བསྐྱར་དུ་ཐོ་འགོད་བྱ་དགོས་ཡོད་འདུག་ཅེས་གསུངས་བྱུང་ལ།    གཙོ་བོ་སྤྱི་ཚོགས་དྲ་ལམ་སྐད་འཕྲིན་དང་མགྱོགས་འཕྲིན།  ཁྱུག་དབྱིངས་སོགས་བེད་སྤྱོད་ཆེད་ཡིན་པ་དང་།  སྤྱིར་དེ་སྔ་ནས་སྤྱི་འབངས་ཀྱི་ཐོབ་ཐང་ལག་འཁྱེར་སོགས་མཁོ་སྤྲོད་བྱས་ཡོད་པས་ཁྱད་པར་ག་རེ་ཡོད་མེད་སོགས་ཞིབ་ཕྲ་ཤེས་རྟོགས་ཐུབ་ཀྱི་མེད་སྐོར་བརྗོད་བྱུང་ལ།   བོད་ནང་གི་སྤྱི་ཚོགས་དྲ་ལམ་ཁག་ཏུ་ཐད་གཏོང་བྱ་སྐབས་ངེས་པར་དུ་མི་སྒེར་གྱི་ཞིབ་ཕྲའི་གནས་ཚུལ་མཁོ་སྤྲོད་དགོས་པ་དང་དམ་དྲག་ཤུགས་ཆེ་ཡོད་སྐོར་གྱི་གནས་ཚུལ་གླེང་མཁན་ཡོད་པ་མཐོང་རྒྱུ་འདུག་ཅེས་གསུངས་བྱུང་།\nསྤྱིར་རྒྱ་ནག་གཞུང་གིས་དེང་སྐབས་བོད་ཀྱི་རྒྱལ་ས་ལྷ་ས་ཁུལ་དུ་དངོས་ཤུགས་གཉིས་ནས་དམ་དྲག་ཤུགས་ཆེར་བྱེད་བཞིན་ཡོད་པ་དང་།  ཕྱི་ཟླ་ ༨ ཟླ་འགོར་ལྷ་ས་སྤྱི་བདེ་ཉེན་རྟོག་དྲ་རྒྱའི་སྟེང་གསལ་བསྒྲགས་སྤེལ་ཏེ། ལྷ་སར་དྲ་རྒྱའི་ལྕགས་རི་བརྒལ་མཁན་གསུམ་རྩད་ཆོད་འཛིན་བཟུང་གིས་(སྲིད་འཛིན་)ཆད་པ་བཅད་དེ་གློད་ཡོད་པ་བཀོད་འདུག་ལ། དེ་བཞིན་ཕྱི་ཟླ་༨ ཚེས་༡༣ ཉིན་ལྷ་སའི་ཉེན་རྟོག་ཕྱོགས་ནས་མི་མང་བདེ་འཇགས་དང་བརྟན་ལྷིང་ཆེད། ལྷ་སའི་ཉེན་རྟོག་ཚན་པས་ཉིན་མཚན་གཉིས་ལ་དྲ་ལམ་དང་སྲང་ལམ་ཡོངས་སུ་ཞིབ་བཤེར་བྱེད་བཞིན་པ་བརྗོད་འདུག་ལ།  སྤྱིར་རྒྱ་ནག་གཞུང་གིས་འདས་པའི་ལོ་ཤས་ནས་བཟུང་སྤྱི་ཚོགས་དྲ་ལམ་ཁག་ནང་བོད་མི་ཚོར་དམ་དྲག་དང་།  ཐ་ན་རྒྱ་ནག་གི་སྤྱི་ཚོགས་དྲ་ལམ་མགྱོགས་འཕྲིན་ཟེར་བའི་ནང་བོད་མི་ཚོས་བོད་ཡིག་དང་བོད་སྐད་བེད་སྤྱོད་བྱས་ན་བཀག་བསྡོམས་བྱེད་བཞིན་པ་སོགས་ཀྱི་གནས་ཚུལ་ཐོན་ཡོད།\nགསར་འགོད་པ། བདེ་སྐྱིད་ཀུན་སྒྲོལ།\nརྩོམ་སྒྲིག་པ། བསྟན་འཛིན་པདྨ། བཀྲ་ཤིས་དབང་ཕྱུག\nདྲྭ་ཐོག་སྤེལ་མཁན། བདེ་སྐྱིད་ཀུན་སྒྲོལ།",
        "speaker_name": "བདེ་སྐྱིད་ཀུན་སྒྲོལ།",
        "speaker_gender": "",
        "news_channel": "RFA",
        "publishing_year": "2024.08.15"
    },
    "2": {
        "full_audio_id": "STT_NW0811",
        "sr_no": 11,
        "audio_url": "https://www.rfa.org/tibetan/sargyur/gonpo-kyi-demans-dorjee-tashi-release-04282023020304.html/@@stream",
        "reference_transcript": "ཉེ་སྔོན་ཕྱི་ཟླ་༤ཚེས་༢༥ཉིན་བོད་ཀྱི་ཚོང་བ་ཆེན་མོ་དང་རྒྱ་ནག་གི་བཙོན་འོག་ཏུ་ཚེ་བཙོན་གྱི་ཁྲིམས་ཆད་འཁུར་བཞིན་པ་རྡོ་རྗེ་བཀྲ་ཤིས་ལགས་ཀྱི་གཅེན་མོ་མགོན་པོ་སྐྱིད་ནས། རྒྱ་ནག་གཞུང་འབྲེལ་བོད་ལྗོངས་མི་མང་ཁྲིམས་ཁང་མདུན་དུ་རྡོ་རྗེ་བཀྲ་ཤིས་ལགས་ཀྱི་ཁྲིམས་ཆད་ལ་བསྐྱར་ཞིབ་དང་དྲང་བདེན་གྱི་ཐག་གཅོད་དགོས་པའི་ངོ་རྒོལ་དང་འབྲེལ། རྒྱ་ནག་གཞུང་འབྲེལ་ལྷ་ས་སྤྱི་བདེ་མི་སྣས་མགོན་པོ་སྐྱིད་དང་ཁོང་གི་བཟའ་ཟླ་ཆོས་སྐྱོང་གཉིས་འཛིན་བཟུང་བཙན་ཁྲིད་ཀྱིས། ལྷ་ས་བཀག་སྐྱིལ་ཁང་དུ་ཉིན་མཚན་གཉིས་རིང་བརྡུང་རྡེག་བྱས་ཡོད་པ། བོད་ཕྱི་ནང་གཉིས་ཀྱི་འབྲེལ་ཡོད་བོད་མི་གཉིས་ནས་འདི་ག་ཨེ་ཤི་ཡ་རང་དབང་རླུང་འཕྲིན་ཁང་ལ་གནས་ཚུལ་མཁོ་སྤྲོད་གནང་བྱུང་།\nགོང་ཞུས་བོད་ནང་གི་གནས་ཚུལ་མཁོ་སྤྲོད་པས་མུ་མཐུད་བརྗོད་དོན་ལ། ཕྱི་ཚེས་༢༥ཉིན་གཅེན་མོ་མགོན་པོ་སྐྱིད་དང་ཁོང་གི་བཟའ་ཟླ་གཉིས་བོད་ལྗོངས་མི་མང་ཁྲིམས་ཁང་མདུན་དུ་ངོ་རྒོལ་དང་འབྲེལ། རྒྱ་ནག་ཉེན་རྟོག་པས་མགོན་པོ་སྐྱིད་ཀྱི་ངོ་རྒོལ་སྐབས་མི་མང་གིས་མི་མཐོང་ཆེད་རས་ཡོལ་ནག་པོས་མཐའ་སྐོར་བ་སོགས་བྱས་ཡོད་པ་དང་། ཕྱི་ཚེས་༢༦ཉིན་གྱི་སྔ་དྲོ་མགོན་པོ་སྐྱིད་དང་ཁོང་གི་བཟའ་ཟླ་གཉིས་བསྐྱར་དུ་འཛིན་བཟུང་གིས་ལྷ་ས་བཀག་སྐྱིལ་ཁང་དུ་ཕྱི་ཚེས་༢༧གྱི་མཚན་དཀྱིལ་བར་རྡུང་རྡེག་འདྲི་རྩད་བྱས་ཏེ་གློད་ཡོད་ཀྱང་། བསྐྱར་དུ་ངོ་རྒོལ་རིགས་བྱས་ཚེ་ཁོང་གཉིས་དངོས་སུ་འཛིན་བཟུང་བྱ་རྒྱུའི་འཇིག་སྐུལ་བྱས་ཡོད་པ་སོགས་འགྲེལ་བརྗོད་གནང་བྱུང་།\nཡང་འབྲེལ་ཡོད་ནས་མགོན་པོ་སྐྱིད་ལགས་ནས་དྲ་ལམ་དུ་ངོ་རྒོལ་གྱི་བརྙན་ཞིག་མཁོ་སྤྲོད་གནང་བའི་ནང་། བརྙན་ནང་དུ་མགོན་པོ་སྐྱིད་ལགས་ནས་རྡོ་རྗེ་བཀྲ་ཤིས་ལགས་ཀྱི་ཚེ་བཙོན་ཁྲིམས་ཆད་ལ་ཁྲིམས་ཞིབ་པས་བསྐྱར་ཞིབ་བྱ་བཅུག་དགོས་པ་དང་། ཁོང་ལ་ཁྲིམས་ཁང་གིས་དྲང་བདེན་མིན་པའི་ཁྲིམས་ཐག་བཅད་པར་བསྐྱར་དུ་ཐག་གཅོད་དགོས་པའི་དོན་ཚན་གཉིས་སྟོན་བཞིན། ཁོང་མོ་དང་བཟའ་ཟླ་གཉིས་འཛིན་བཟུང་དང་བཅར་བརྡུང་བྱས་པའི་སྐོར་གསལ་བཤད་དང་འབྲེལ། ད་ལྟའི་ཆར་ལྷ་ས་སྤྱི་བདེ་ཉེན་རྟོག་པ་ཟེར་བས་ཁོང་གཉིས་དངོས་སུ་འཛིན་བཟུང་བྱ་རྒྱུ་བརྗོད་སོང་ན་ཡང་། ཉེས་པ་གང་ཡང་མེད་པའི་ཁོ་མོའི་སྤུན་མཆེད་རྡོ་རྗེ་བཀྲ་ཤིས་ལགས་ཀློད་གྲོལ་མ་བཏང་བར་བསྐྱར་དུ་འཛིན་བཟུང་བྱ་བཅུག་རྒྱུ་དང་། མ་བསད་བར་དུ་ལས་འགུལ་མཚམས་འཇོག་བྱ་རྒྱུ་མིན་པ་སོགས་བརྗོད་འགྲེལ་བརྗོད་གནང་གི་འདུག\nསྤྱིར་ཉེ་སྔོན་ཕྱི་ཟླ་༢ནང་རྒྱ་ནག་གཞུང་གིས་བོད་ཀྱི་ཚོང་བ་ཆེན་མོ་རྡོ་རྗེ་བཀྲ་ཤིས་ལགས་ཀྱི་ནང་མི་ཚོར། ངོ་རྒོལ་ལས་འགུལ་དང་ཞུ་གཏུགས་རིགས་མཚམས་འཇོག་དགོས་པ་དང་། རྡོ་རྗེ་བཀྲ་ཤིས་ལགས་ཀྱི་ཁྲིམས་ཆད་ལ་བསྐྱར་ཞིབ་བྱ་རྒྱུ་ཡིན་པ་ཁས་ལེན་བྱས་ཡོད་ཀྱང་། ཕྱི་ཟླ་༤ཚེས་མགོར་རྒྱ་ནག་གཞུང་འབྲེལ་ལྷ་ས་ཉེན་རྟོག་ཚན་པས་རྡོ་རྗེ་བཀྲ་ཤིས་ལགས་ཀྱི་ཁྲིམས་ཆད་ལ་འགྱུར་བ་གང་ཡང་མེད་པར་བརྗོད་ཡོད་སྟབས། ཁོང་གི་གཅེན་མོ་གཙོས་ནང་མི་ཚོས་ཕྱི་ཟླ་༤ནང་རྡོ་རྗེ་བཀྲ་ཤིས་ལགས་བཙོན་འཇུག་བྱས་ཡོད་པའི་བོད་ལྗོངས་ཁྲིམས་ཁང་མདུན་དུ་ངོ་རྒོལ་རིམས་པར་བྱ་དགོས་བྱུང་ཡོད་པ་རེད།\nརྒྱ་ནག་གཞུང་གིས་རྡོ་རྗེ་བཀྲ་ཤིས་ལགས་སུ་ཕྱི་ལོ་༢༠༠༨ལོར་བོད་ནང་ས་བྱི་ཞི་རྒོལ་ཆེན་མོའི་སྐབས་བོད་མི་ཞི་རྒོལ་བ་ཚོར་རྒྱབ་སྐྱོར་བྱས་ལུགས་དང་བཙན་བྱོལ་བོད་མིའི་སྤྱི་ཚོགས་ཁྲོད་མ་དངུལ་གྱི་ཞལ་འདེབས་སྤྲད་ལུགས་བརྗོད་ནས་ཚེ་བཙོན་གྱི་ཁྲིམས་ཐག་བཅད་དེ་ལོ་ངོ་༡༥འགྲོ་བཞིན་ཡོད་པ་དང་། ཁོང་གི་གཅེན་པོ་རྡོ་རྗེ་ཚེ་བརྟན་ལགས་དང་གཅེན་མོ་མགོན་པོ་སྐྱིད་དང་། དེ་བཞིན་གཅེན་མོའི་བཟའ་ཟླ་ཆོས་སྐྱོང་ལགས་གསུམ་གྱིས་ཐེངས་མང་ལ་ཡོངས་གྲགས་ངང་ཁོང་ཀློད་གྲོལ་དགོས་པའི་ཞུ་གཏུག་ངོ་རྒོལ་ལས་འགུལ་སྤེལ་ཡོད་པ་རེད་ལ། རྒྱ་ནག་གཞུང་གིས་རྡོ་རྗེ་ཚེ་བརྟན་ཡང་འཛིན་བཟུང་གིས་མི་ལོ་༦བཙོན་འཇུག་ཁྲིམས་ཐག་བཅད་མྱོང་བ་དང་། མགོན་པོ་སྐྱིད་ཀྱང་སྔ་རྗེས་སུ་ཐེངས་༥ལ་འཛིན་བཟུང་དང་འདྲི་རྩད་གཅར་བརྡུང་ཐེངས་མང་བྱས་ཡོད་པའི་གནས་ཚུལ་ཐོན་ཡོད་པ་རེད།\nགསར་འགོད་པ། སངས་རྒྱས་དཀོན་མཆོག  ཡེ་ཤེས་ཟླ་བ།དྲྭ་ཐོག་སྤེལ་མཁན། ཡེ་ཤེས་ཟླ་བ།",
        "speaker_name": "སངས་རྒྱས་དཀོན་མཆོག།",
        "speaker_gender": "",
        "news_channel": "RFA",
        "publishing_year": "2023.04.28"
    }
}
